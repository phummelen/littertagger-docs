# Veel gestelde vragen

Op het moment van schrijven zijn we nog maar net begonnen met LitterApp, maar dat roept uiteraard meteen al veel vragen op. De meeste vragen worden gesteld via onze centrale ontmoetingsplaats Slack, maar vragen kunnen uiteraard ook op andere plekken binnenkomen.

We zullen altijd ons best doen vragen zo eerlijk en duidelijk mogelijk te beantwoorden. Daarentegen bestaaat ook de kans dat we bepaalde vragen zo vaak krijgen, dat we deze beter even op kunnen nemen in de zogenaamde 'FAQ', de 'Frequently Asked Questions', of 'de Veel gestelde vragen'. Dit kunnen vragen over LitterApp zelf zijn, maar ook bijvoorbeeld vragen over hoe je foto's moet uploaden.

Zo'n laatste vraag zou in het ideale geval natuurlijk niet nodig hoeven te zijn, maar we richten ons in eerste instantie op een werkend programma, waarbij het kan zijn dat nog niet alles even duidelijk is, die duidelijkheid komt dan hopelijk in een volgende versie.

Hieronder proberen we de meest gestelde vragen te plaatsen en te beantwoorden.


**Vraag**: Zijn jullie een afsplitsing van OpenLitterMap en waarom steunen jullie die niet?

Een zeer terechte, maar ook best gevoelige vraag, die ons zelfs door de oprichter van OpenLitterMap (OLM) wordt gesteld.

Meerdere van de deelnemers van LitterApp hebben een verleden bij OpenLitterMap en hebben een rol gehad bij de ontwikkeling van het programma.

De meeste gebruikers zijn het gaan gebruiken door mond-op-mond-reclame en hebben meegedacht bij mogelijk oplossingen en uitwerkingen van nieuwe wensen of hebben geholpen om alles bijv in hun eigen taal te zetten, om documentatie te maken, om de database te vullen met hun afval-gegevens, hebben zich opgeworpen als ambassadeur in hun land, hebben het programma gepromoot bij instanties, instructievideo's gemaakt, nieuwe leden ontvangen en wegwijs gemaakt, zijn ermee in de krant geweest of noemden het in promotiefilms voor grote cleanups. Iedereen uit die periode was blij met wat we/ze deden en trots op het resultaat en deelden dat dan ook graag.

Totdat de keuzes plotseling niet meer door de community werden gemaakt maar door de oprichter en meetups werden gecancelled. Het sloeg om van samenwerken met gemotiveerde vrijwilligers naar 'we hebben fondsen nodig zodat ik mensen in kan huren'. Dat was al een duidelijk signaal dat het een kant op ging die we niet wilden, maar toen de fondsen niet kwamen, werd het erger. Alle uitingen op social media die de vrijwilligers deden, werden overschaduwd door de negatieve uitlatingen die de oprichter aan het plaatsen was. Het werd een grammofoonplaat met geklaag die telkens weer werd afgespeeld; Doordat hij al die jaren non-stop in z'n eentje aan dat programma had gewerkt, had hij recht op die fondsen en iedereen die het daar niet mee eens is, krijgt de wind van voren.

De vrijwilligers en deelnemers bleven gedesillusioneerd achter, zij waren gekomen voor de gezelligheid en om samen te werken aan een mooi product, maar waren nu avonden bezig om 'damage-control' uit te voeren, te vragen, smeken zelfs, om bepaalde uitingen te verwijderen. Zonder resultaat. Ze gingen, en gaan, nog steeds door.

Deelnemers hadden geen zin om naar de one-man-show, die het inmiddels geworden was, te blijven kijken en haakten af. Anderen, die hoopten op betere tijden, bleven proberen invloed uit te oefenen, aan te geven waarom dit niet de manier was, maar tevergeefs en op een bepaald moment was het genoeg.

Er is nog geprobeerd om een soort koppelstuk te maken aan OLM zodat we wel degelijk verder konden met het verbeteren van het programma, het zou een programma worden waarmee het toekennen van kenmerken veel beter en sneller zou gaan, waarna die kenmerken dan alsnog naar OpenLitterMap zouden gaan (vandaar ook de destijds gekozen naam 'LitterTagger', maar ook dat werd tegengehouden en inmiddels waren de meesten al zo ver dat ze niet eens meer geassocieerd wilden worden met het programma en uiteindelijk is besloten om een andere weg in te slaan met een duidelijk doel voor ogen:
Met gemotiveerde vrijwilligers werken aan een mooi product, zonder dat er 1 bottleneck is die alles tegen kan houden. Het moet iets zijn waarbij iedereen die wil, mee kan doen, en kennis kan halen bij anderen die er al verstand van hebben om het samen in beweging te houden.

**Vraag**: Wordt LitterApp een kopie van een bestaand programma?

Nee, LitterApp is anders.
En misschien niet direct in functie, want plat gezegd blijft het een van de middelen om te komen tot een schonere wereld, maar wel in de hele manier waarop dit gemaakt wordt.
LitterApp is open-source, wat inhoudt dat de code beschikbaar is voor iedereen, dat is al een verschil met sommige andere programma's.
Daarnaast zorgen we er ook voor dat het low-cost blijft, we bedruipen onszelf zonder fondsen aan te hoeven schrijven. Als er kosten zijn, dan zorgen we er als gebruikers voor dat we die kosten gaan dekken.
Daarnaast geloven we heilig in de community. LitterApp is niet van 1 persoon, het is niet 1 persoon die alles moet doen of alles op moet offeren om dit voor elkaar te krijgen, het ligt niet stil als 1 persoon er niet is, we zijn samen met een groep vrijwilligers en iedereen die er een rol in wil spelen, die kan en mag dat. Ons idee is 'Pay it forward'. Je wordt welkom geheten en opgevangen door mensen die er al wat langer mee werken en die er iets vanaf weten en zij maken je wegwijs en het enige wat we daarvoor terug vragen, is dat jij dat ook doet bij de volgende gebruikers die zich aanmelden.
Community-driven, zoals het volgens ons hoort.

**Vraag**: Wat moet ik doen als ik iets heb gevonden, maar het komt niet voor in de lijst?

Die kans is altijd aanwezig, we hebben met een aantal vrijwilligers alvast een lange lijst met keuzes gemaakt maar we weten ook dat die lijst nog lang niet compleet is. Er is zoveel zwerfafval, van verschillende soorten, materialen en merken, dat de lijst nooit compleet zal zijn.

Zoek in dat geval naar de waarde "OTHER" en kies die. Daarna kan je alle andere kenmerken geven die je wel kan vinden (Of ook daar OTHER kiezen). Wij proberen dit in de gaten te houden, zien wij bijv dat OTHER is gebruikt als merk en kunnen wij het merk lezen dat blijkbaar in de lijst ontbreekt, dan zullen wij die toe gaan voegen. Omdat dat mogelijk voor ons een flinke puzzel kan worden (bijv bij een evenement dat er niet is, wat we niet kunnen raden), vragen we je ook om contact met ons te zoeken en aan te geven wat je mist, dat maakt het voor ons makkelijk om de juiste alsnog toe te voegen. Zodra die is toegevoegd, vragen we je om zelf je data te corrigeren (de gekozen 'OTHER' dus weer verwijderen en te vervangen door de recent toegeveogde waarde. Zo houden we juiste data.
