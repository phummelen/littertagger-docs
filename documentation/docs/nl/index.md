# Welkom bij LitterTagger!

Laten we beginnen met zeggen dat we blij zijn dat je deze handleiding gevonden hebt, en dat we hopen dat je er wat aan hebt!

Wereldwijd zijn veel mensen actief zwerfafval aan het rapen. Dat kan zijn individueel, tijdens een wandeling met de honden, of in groepsverband. Sommigen doen dat elke dag, anderen alleen op een speciale dag.

Of je nu veel of weinig afval raapt, vaak of soms, of misschien zelfs helemaal nooit en helemaal niets, je bent van harte welkom bij LitterTagger!

LitterTaggeris een platform waar verschillende groepen mensen bij elkaar komen, denk hierbij aan zwerfafvalrapers, maar ook software-ontwikkelaars, onderzoekers, studenten, leraren maar zelfs bedrijven en verschillende mensen die 'iets doen' met afval of zero-waste.

Wat jouw motivatie, ambitie of kunde ook is, je bent van harte welkom en mocht je dat willen, dan is er vást wel iets waar je mee kan helpen, want alle beetjes helpen en iedereen kan een verschil maken!

LitterTagger wordt dus gebruikt om al die partijen bij elkaar te brengen en de rode draad hierbij is momenteel 'afval'.

Hoewel er al meerdere afval-programma's bestaan en deze allemaal een eigen functie hebben of een bepaald belang dienen, hebben we er onlangs toch voor gekozen om een eigen weg in te slaan. Meerdere van de initiatiefnemers zijn betrokken geweest bij 1 of meerdere programma's en zijn samen tot de conclusie gekomen dat dat niet voldeed aan wat zij zochten en konden ook geen geschikt alternatief vinden.

Dat had overigens meerdere mogelijke redenen, de een was op zoek naar een bepaald soort data, wat nergens vastgelegd werd, de ander wilde juist een bepaald soort data vastleggen, wat niet mogelijk was en weer een ander vond het programma waarmee hij werkt wel prima, maar zocht naar een manier om daar zelf ook iets in te kunnen betekenen.

Dat is dan ook het moment geweest dat we elkaar aankeken en elkaar vroegen 'moeten we het dan echt zelf gaan doen?'. En het antwoord daarop werd een Ja en nu zijn we hier en hopen we dat ook jij de data vindt die je zoekt, of de data vast kan leggen die je vast wil leggen of dat je bij ons wél de mogelijkheid hebt om zelf iets in het programma te kunnen betekenen. Voor elk wat wils, samen met een groep enthousiaste vrijwilligers, allemaal met het doel om de wereld een klein beetje mooier te maken en om een verschil te maken!

Zoals hieruboven al blijkt, zijn we deelnemers met verschillende achtergronden en verschillende specialiteiten. Dat is erg mooi want we hebben inmiddels al een flinke waslijst van dingen die we voor jullie willen gaan maken en daar zijn we lekker enthousiast mee begonnen.

Ons streven is om steeds kleine stukjes te doen. Niet eens per jaar plotseling een heel grote release waarbij je als gebruiker niet meer weet wat er allemaal veranderd is, nee, we werken juist met de gebruiker en we proberen zo vaak mogelijk met nieuwere/betere software te komen zodat het ook meteen gebruikt kan worden en we de feedback weer kunnen gebruiken in de volgende periode. 

Door deze manier van werken, wijzigt het programma wellicht snel. Een knopje dat eerst links zat, zit in de volgende versie misschien rechts omdat dat sneller werkt voor de gebruiker etc. Dat is dan ook de reden dat we deze documenttatie op hoofdlijnen schrijven maar niet op het niveau van 'druk op de knop linksboven', want die knop zit daar mogelijk niet meer.
We beseffen dat dat even wennen kan zijn en dat daardoor wellicht actuele detail-informatie ontbreekt.
Wanhoop niet, alle mensen die meedoen, doen mee omdat ze een bepaald doel voor ogen hebben en daarbij hoort ook het 'opleiden' van de volgende persoon. Dus heb je vragen, stel ze gerust, er is altijd wel iemand aanwezig die kan helpen en als die het niet weet, dan wordt je wel doorverwezen naar iemand die het wel weet. Niemand weet alles, maar samen komen we een heel eind!

Voor nu nogmaals welkom, dank voor je interesse, kijk rustig rond en als je vragen hebt, stel ze gerust!

Het team van vrijwilligers van LitterTagger.
