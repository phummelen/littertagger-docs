# Veel gestelde vragen

We zullen altijd ons best doen vragen zo snel en duidelijk mogelijk te beantwoorden. Daarentegen bestaaat ook de kans dat we bepaalde vragen zo vaak krijgen, dat we deze beter even op kunnen nemen in de zogenaamde 'FAQ', de 'Frequently Asked Questions', of 'de Veel gestelde vragen'.

Hieronder proberen we de meest gestelde vragen te verzamelen.


**Vraag**: 

Zijn jullie een afsplitsing van OpenLitterMap en waarom steunen jullie die niet?

**Antwoord**:

Dit is een goede, maar ook gevoelige vraag, zelfs gesteld door de oprichter van OpenLitterMap (OLM).

Veel deelnemers van LitterApp hebben een geschiedenis met OLM en hebben bijgedragen aan de ontwikkeling ervan. Gebruikers sloten zich aan via mond-tot-mondreclame en boden oplossingen, schreven nieuwe talen, creëerden documentatie, vulden de database, traden op als ambassadeurs, promootten bij autoriteiten, maakten instructievideo's, verwelkomden nieuwe leden en kwamen in de media. Ze waren trots op hun bijdragen.

Toen werden beslissingen plots niet meer gemaakt door de gemeenschap maar door de oprichter, werden bijeenkomsten geannuleerd en kwam de focus te liggen op het verkrijgen van fondsen voor het aannemen van personeel. Deze richting was ongewenst. De negatieve uitlatingen van de oprichter op sociale media overschaduwden de positieve bijdragen van de vrijwilligers, wat leidde tot ontgoocheling. Vrijwilligers zochten kameraadschap en samenwerking, maar waren nu fulltime bezig met 'damage-control', vaak zonder succes. Velen distantieerden zich, terwijl sommigen bleven proberen beslissingen te beïnvloeden totdat het te veel werd.

Pogingen om een verbinding met OLM te creëren voor programmainnovaties (oorspronkelijk 'LitterTagger') werden geblokkeerd. De meesten hadden zich al gedistantieerd, en er werd een nieuw pad gekozen: werken met gemotiveerde vrijwilligers aan een mooi product zonder dat 1 persoon alles tegen kon houden, zodat iedereen kan deelnemen en leren van anderen om samen vooruitgang te blijven boeken.

**Vraag**: 

Wordt LitterApp een kopie van een bestaand programma?

**Antwoord**:

Nee, LitterApp is anders.
En misschien niet direct in functie, want plat gezegd blijft het een van de middelen om te komen tot een schonere wereld, maar wel in de hele manier waarop dit gemaakt wordt.
LitterApp is open-source, wat inhoudt dat de code beschikbaar is voor iedereen, dat is al een verschil met sommige andere programma's.
Daarnaast zorgen we er ook voor dat het low-cost blijft, we bedruipen onszelf zonder fondsen aan te hoeven schrijven. Als er kosten zijn, dan zorgen we er als gebruikers voor dat we die kosten gaan dekken.
Daarnaast geloven we heilig in de community. LitterApp is niet van 1 persoon, het is niet 1 persoon die alles moet doen of alles op moet offeren om dit voor elkaar te krijgen, het ligt niet stil als 1 persoon er niet is, we zijn samen met een groep vrijwilligers en iedereen die er een rol in wil spelen, die kan en mag dat. Ons idee is 'Pay it forward'. Je wordt welkom geheten en opgevangen door mensen die er al wat langer mee werken en die er iets vanaf weten en zij maken je wegwijs en het enige wat we daarvoor terug vragen, is dat jij dat ook doet bij de volgende gebruikers die zich aanmelden.
Community-driven, zoals het volgens ons hoort.

**Vraag**: 

Wat moet ik doen als ik iets heb gevonden, maar het komt niet voor in de lijst?

**Antwoord**:

Die kans is altijd aanwezig. Hoewel we een lange lijst met keuzes hebben gemaakt met enkele vrijwilligers, weten we dat de lijst verre van compleet is. Er is zoveel zwerfafval, met verschillende soorten, materialen en merken, dat de lijst nooit volledig zal zijn.

Neem in dat geval contact met ons op, leg uit wat je doet en ontvang een uitnodiging voor Slack. In Slack bespreken we verschillende onderwerpen, maar we hebben ook een kanaal waar je kunt aangeven welk object of merk je mist. Een van onze vrijwilligers zal ervoor zorgen dat het wordt toegevoegd, zodat je het kunt gebruiken.
