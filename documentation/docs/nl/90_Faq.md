# Veelgestelde Vragen

Nieuw bij LitterApp? Dan heb je misschien vragen. De meeste beantwoorden we via Slack, maar we hebben de meest voorkomende hieronder op een rij gezet.

## Zijn jullie een splintergroep van OpenLitterMap (OLM), en waarom ondersteunen jullie hen niet?

Veel LitterApp-gebruikers hebben eerder bijgedragen aan OLM. Door veranderingen in besluitvorming en focus voelden vrijwilligers zich niet meer gehoord. 

Na mislukte pogingen om verbeteringen binnen OLM door te voeren, is LitterApp ontstaan: een samenwerkingsplatform waar gemotiveerde vrijwilligers zonder bottlenecks kunnen werken.

## Is LitterApp een kopie van een bestaand programma?

Nee, LitterApp is uniek. Het is open-source, laagdrempelig en community-driven. 

Kosten worden gezamenlijk door gebruikers gedekt en het project is niet afhankelijk van één persoon. Iedereen kan bijdragen en nieuwkomers begeleiden volgens het 'pay it forward'-principe. 

Samen werken we aan een schonere wereld.

## Wat moet ik doen als ik een item of merk niet in de lijst zie staan?

Onze lijst is uitgebreid, maar niet compleet. Mis je iets? Neem contact met ons op en vraag toegang tot Slack. 

In Slack kun je ontbrekende items of merken doorgeven, en een vrijwilliger zorgt ervoor dat ze worden toegevoegd aan de lijst.

## Ik ben nieuw bij LitterApp, ik heb mijn eerste foto geüpload maar kan deze niet op de kaart vinden. Hoe komt dat?

Allereerst bedankt voor het meedoen en het uitproberen van de app! Je bent bijna daar, maar er lijkt iets te missen...  
De GPS-locatie.

Er kunnen verschillende redenen zijn, en we gaan er een aantal doorlopen:

- Je telefoon is ingesteld om géén GPS-locatie op te slaan. In dat geval kunnen we niet zien waar de foto is genomen, en kunnen we de stip niet op de kaart tonen. (In dat geval tonen we hem overigens wel, maar in de buurt van de Bermuda-driehoek...)
- Je telefoon is wel ingesteld om GPS-locatie op te slaan, maar deze is ergens verloren gegaan. Dit kan verschillende oorzaken hebben:
  - Je hebt de foto via een programma naar een andere locatie gestuurd voordat je deze uploadde, bijvoorbeeld via WhatsApp. WhatsApp verwijdert de GPS-locatie.
  - Je hebt de foto via je telefoon geüpload. Sommige gebruikers ervaren problemen bij het uploaden op deze manier. Soms heeft de foto wel een GPS-locatie, maar blijkt deze verloren te gaan na het uploaden. Niet alle gebruikers ervaren echter dit probleem, zie hieronder wat je eventueel kan proberen.

### Wat kan ik doen om dit op te lossen?

De manier die bij de meeste gebruikers werkt, is om de foto’s van je telefoon op de computer te zetten. 

Dit kan door je telefoon aan te sluiten op je computer en de foto’s te kopiëren/verplaatsen, of misschien kun je ze vanaf een cloud-back-up kopiëren, zonder je telefoon aan te sluiten. 

Zodra de foto’s op je computer staan, kun je proberen ze opnieuw te uploaden, via de computer. De kans is groot dat je nu wel de stip op de kaart ziet, en bovendien kan je op deze manier veel (denk aan 200) foto's tegelijk uploaden.

Een andere reden kan zijn dat je gebruik maakt van Android en daarbij zijn er blijkbaar 2 manieren om de foto te uploaden.
De meest normale manier is dan:

Telefoon > Upload > Browse > kies bestand > selecteer foto's of albums en kies de fotos. In dat geval blijkt GPS te verdwijnen.

Het alternatief is:

Telefoon > Upload > Browse > bovenin de 3 verticale puntjes > Browsen. De foto's die je nu ziet, hebben 4 naar buiten wijzende pijltjes als ze GPS hebben. Als je ze hier selecteert, lijkt GPS wel door te komen en komen ze dus ook op de kaart, én zie je een extra icoontje op je foto bij 'mijn foto's', ten teken dat ze GPS-gegevens hebben.

Als dat allemaal nog niet werkt, neem dan contact met ons op zodat we je verder kunnen helpen.
