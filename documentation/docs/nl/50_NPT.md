De Nationale Prullenbak Telling

Als zwerfvuilrapers weten we dat statiegeld werkt. Vanaf het moment dat statiegeld werd ingevoerd op flessen, daalde het aantal flessen op straat drastisch. Hetzelfde geldt voor statiegeld op blikjes.

Maar er zit ook een keerzijde aan statiegeld. Sommige mensen zijn gewend om hun lege flessen of blikjes in de prullenbak te gooien, zoals het hoort, en dat doen ze nog steeds, zelfs nu er statiegeld op zit. Sommigen hebben geen zin om een lekkend blikje vast te houden, ook al krijgen ze er 15 cent voor terug. Andere mensen daarentegen zijn juist blij om die flesjes en blikjes te verzamelen, en rapen ze van de straat of halen ze uit de prullenbakken. Helaas zijn er ook mensen die een stapje verder gaan en de bakken slopen om bij de 'buit' te komen. Ze trekken alles uit de bak om er zeker van te zijn dat ze geen flesje of blikje missen.

Sommige landen staan op het punt om statiegeld in te voeren, maar er is weerstand. "Kijk maar naar Nederland, alle bakken worden gesloopt, voer geen statiegeld in."

Het is makkelijk om dat te zeggen, maar is het de waarheid, de hele waarheid en niets dan de waarheid? De Plastic Avengers zijn een nieuw project gestart en vroegen alle vrijwilligers om foto’s te maken van prullenbakken in hun omgeving. Ze onderzochten hoeveel bakken beschadigd waren en hoeveel niet. Uiteraard hielpen de zwerfvuilrapers van LitterApp weer mee. Wij verzamelden de foto’s en zorgden ervoor dat de Plastic Avengers deze ook ontvingen. Dus naast al het zwerfvuil kunnen we nu ook de ÉCHTE staat van de prullenbakken in (een deel van) Nederland laten zien. (Conclusie uit het rapport: het probleem is reëel, maar speelt vooral in de grote steden. Over het algemeen werkt statiegeld op items uitstekend).
